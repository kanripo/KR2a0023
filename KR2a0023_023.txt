# -*- mode: mandoku-view -*-
#+TITLE: 隋書
#+DATE: 2018-03-31 09:03:13.767928
#+PROPERTY: ID KR2a0023
#+PROPERTY: BASEEDITION WYG
#+PROPERTY: WITNESS master    
#+PROPERTY: JUAN 卷二十三
<pb:KR2a0023_WYG_023-1a>¶
欽定四庫全書¶
　隋書卷二十三¶
唐太尉揚州都督監修國史上柱國趙國公(臣)長孫無忌等撰¶
　志第十八¶
五行下¶
洪範五行傳曰視之不明是謂不知厥咎舒厥罰常燠¶
厥極疾時則有草妖時則有羽蟲之孽故有羊禍故有¶
目疾有赤眚赤祥惟水沴火¶
常燠¶
<pb:KR2a0023_WYG_023-1b>¶
後齊天保八年三月大熱人或暍死劉向五行傳曰視¶
不明用近習賢者不進不肖不退百職廢壞庶事不從¶
其過在政教舒緩時帝狂躁荒淫無度之應¶
草妖¶
髙祖時上黨有人宅後毎夜有人呼聲求之不得去宅¶
一里所但見人參一本枝葉峻茂因掘去之其根五尺¶
餘具體人狀呼聲遂絶蓋草妖也視不明之咎時晉王¶
<pb:KR2a0023_WYG_023-2a>¶
隂有奪宗之計謟事親要以求聲譽譖皇太子髙祖惑¶
之人參不當言有物慿之上黨黨與也親要之人乃黨¶
晉王而譖太子髙祖不悟聽邪言廢無辜有罪用因此¶
而亂也¶
羽蟲之孽¶
梁中大同元年邵陵王綸在南徐州坐廰事有野鳥如¶
䳒數百飛屋梁上彈射不中俄頃失所在京房易飛候¶
曰野鳥入君室其邑虚君亡之他方後綸為湘東王所¶
襲竟致奔亡為西魏所殺¶
<pb:KR2a0023_WYG_023-2b>¶
侯景在梁將受錫命陳備物於庭有野鳥如山鵲赤觜¶
集於冊書之上鵂鶹鳴於殿與中大同元年同占景尋¶
敗將亡入海中為羊鵾所殺¶
陳後主時蔣山有衆鳥鼔翼而鳴曰奈何帝京房易飛¶
侯曰鳥鳴門闕如人音邑且亡蔣山呉之望也鳥於上¶
鳴呉空虚之象及陳亡建康為墟又陳未亡時有一足¶
鳥集于殿庭以觜畫地成文曰獨足上高臺盛草變為¶
<pb:KR2a0023_WYG_023-3a>¶
灰獨足者叔寶獨行無衆之應盛草成灰者陳政蕪穢¶
被隋火德所焚除也叔寶至長安館於都水臺上高臺¶
之義也¶
後齊孝昭帝即位之後有雉飛上御座占同中大同元¶
年又有鳥止於後園其色赤形似鴨而有九頭其年帝¶
崩¶
天綂三年九月萬春鳥集仙都苑京房易飛候曰非常¶
之鳥來宿於邑中邑有兵周師入鄴之應也¶
武成胡后生後主初有梟升后帳而鳴梟不孝之鳥不¶
<pb:KR2a0023_WYG_023-3b>¶
祥之應也後主嗣位胡后淫亂事彰遂幽后於北宫焉¶
武平七年有鸛巢太極殿又巢并州嘉陽殿雉集晉陽¶
宫御座獲之京房易飛候曰鳥無故巢居君門及殿屋¶
上邑且虚其年國滅¶
周大象二年二月有秃鶖集洛陽宫太極殿其年帝崩¶
後宫常虚¶
開皇初梁主蕭琮新起後有鵂鳥集其帳隅未幾琮入¶
<pb:KR2a0023_WYG_023-4a>¶
朝被留於長安梁國遂廢¶
大業末京師宫室中恒有鴻鴈之類無數翔集其間俄¶
而長安不守¶
十三年十一月烏鵲巢帝帳幄驅不能止帝尋逢弑¶
羊禍¶
開皇十二年六月繁昌楊悦見雲中二物如羝羊黄色¶
大如新生犬鬭而墜悦獲其一數旬失所在近羊禍也¶
洪範五行傳曰君不明逆火政之所致也狀如新生犬¶
者羔類也雲體掩蔽邪佞之象羊國姓羔羊子也皇太¶
<pb:KR2a0023_WYG_023-4b>¶
子勇既升儲貳晉王隂毁而被廢黜二羔鬭一羔墜之¶
應也¶
恭帝義寧二年麟遊太守司馬武獻羊羔生而無尾時¶
議者以為楊氏子孫無後之象是歳煬帝被殺於江都¶
恭帝遜位¶
赤眚赤祥¶
梁天監十五年七月荆州市殺人而身不僵首墜于地¶
<pb:KR2a0023_WYG_023-5a>¶
動口張目血如竹箭直上丈餘然後如雨細下是歳荆¶
州大旱近赤祥寃氣之應¶
陳太建十四年三月御座幄上見一物如車輪色正赤¶
尋而帝患無故大呌數聲而崩¶
至德三年十二月有赤物隕于太極殿前初下時鐘皆¶
鳴又嘗進白飲忽變為血又有血霑殿階瀝瀝然至御¶
榻尋而國滅¶
後齊河清二年太原雨血劉向曰血者隂之精傷害之¶
象僵尸之類也明年周師與突厥入并州大戰城西伏¶
<pb:KR2a0023_WYG_023-5b>¶
屍百餘里京房易飛候曰天雨血染衣國亡君戮亦後¶
主亡國之應¶
四年三月有物隕於殿庭色赤形如數斗器衆星隨者¶
如小鈴四月婁太后崩¶
武平中有血㸃地自咸陽王斛律明月宅而至于太廟¶
大將社稷之臣也後主以讒言殺之天戒若曰殺明月¶
則宗廟随而覆矣後主不悟國祚竟絶¶
<pb:KR2a0023_WYG_023-6a>¶
洪範五行傳曰聽之不聰是謂不謀厥咎急厥罰寒厥¶
極貧時則有鼔妖有魚孽有彘禍有黑眚黑祥惟火沴¶
水¶
寒¶
東魏武定四年二月大寒人畜凍死者相望於道京房¶
易飛候曰誅過深當燠而寒是時後齊神武作相先是¶
爾朱文暢等謀害神武事泄伏誅諸與交通者多有濫¶
死¶
河清元年歳大寒京房易傳曰有德遭險兹謂逆命厥¶
<pb:KR2a0023_WYG_023-6b>¶
異寒讖曰殺無罪其寒必異是時帝淫於文宣李后因¶
生子后愧恨不舉之帝大怒於后前殺其子太原王紹¶
德后大哭帝倮后而撻殺之投于水中良久乃蘇寃酷¶
之應¶
梁天監三年三月六年三月並隕霜殺草京房易傳曰¶
興兵妄誅謂亡法厥罰霜是時大發卒拒魏軍於鍾離¶
連兵數歳¶
<pb:KR2a0023_WYG_023-7a>¶
大同三年六月朐山隕霜¶
陳太建十年八月隕霜殺稻菽是時大興師選衆遣將¶
呉明徹與周相拒於吕梁¶
鼓妖¶
梁天監四年十一月天清朗西南有電光有雷聲二易¶
曰鼓之以雷霆霆近鼓妖洪範五行傳曰雷霆託於雲¶
猶君之託於人也君不恤於天下故兆人有怨叛之心¶
也是歳交州刺史李凱舉兵反¶
十九年九月西北隱隱有聲如雷赤氣下至地是歳盜¶
<pb:KR2a0023_WYG_023-7b>¶
殺東莞琅邪二郡守以朐山引魏軍¶
中大通六年十二月西南有聲如雷其年北梁州刺史¶
蘭欽舉兵反¶
陳太建二年十二月西北有聲如雷其年湘州刺史華¶
皎舉兵反¶
齊天保四年四月西南有聲如雷是時帝不恤天下興¶
師旅¶
<pb:KR2a0023_WYG_023-8a>¶
後周建德六年正月西方有聲如雷未幾吐谷渾寇邊¶
開皇十四年正月旦廓州連雲山有聲如雷是時五羌¶
反叛侵擾邊鎭¶
二十年無雲而雷京房易飛侯曰國將易君下人不靜¶
小人先命國凶有甲兵後數歳帝崩漢王諒舉兵反徙¶
其黨數十萬家¶
大業中滏陽石皷頻歳鳴其後天下大亂兵戎並起¶
魚孽¶
梁大同十年三月帝幸朱方至四壍中及玄武湖魚皆¶
<pb:KR2a0023_WYG_023-8b>¶
驤首見於上若望乘輿者帝入宫而没洪範五行傳曰¶
魚隂類也下人象又有鱗甲兵之應也下人將舉兵圍¶
宫而䁹睨乘輿之象也後果有侯景之亂¶
齊神武武平七年相州鸕鷀泊魚盡飛去而水涸洪範¶
五行傳曰急之所致魚隂類下人象也晏子曰河伯以¶
水為國以魚為百姓水涸魚飛國亡人散之象明年而¶
國亡¶
<pb:KR2a0023_WYG_023-9a>¶
後周大象元年六月陽武有鯉魚乘空而鬭猶臣下興¶
起小人從之而鬭也明年帝崩國失政尉迥起兵相州¶
髙祖遣兵擊敗之¶
開皇十七年大興城西南四里有袁村設佛會有老翁¶
皓首白羣襦衣來食而去衆莫識追而觀之行二里許¶
不復見但有一陂中有白魚長丈餘小魚從者無數人¶
爭射之或弓折弦斷後竟中之剖其腹得秔飯始知此¶
魚向老翁也後數日漕渠暴溢射人皆溺死¶
大業十二年淮陽郡驅人入子城鑿斷羅郎郭至女垣¶
<pb:KR2a0023_WYG_023-9b>¶
之下有穴其中得鯉魚長七尺餘昔魏嘉平四年魚集¶
武庫屋上王蕭以為魚生於水而亢於屋水之物失其¶
所也邊將殆棄甲之變後果有東闕之敗是時長白山¶
賊宼掠河南月餘賊至城下郡兵拒之反為所敗男女¶
死者萬餘人¶
蟲妖¶
梁大同初大蝗籬門松栢葉皆盡洪範五行傳曰介蟲¶
<pb:KR2a0023_WYG_023-10a>¶
之孽也與魚同占京房易飛候曰食祿不益聖化天視¶
以蟲蟲無益於人而食萬物也是時公卿皆以虚澹為¶
美不親職事無益食物之應也¶
後齊天保八年河北六州河南十二州蝗畿人皆祭之¶
帝問魏尹丞崔叔瓚曰何故蟲叔瓚對曰五行志云土¶
功不時則蝗蟲為災今外築長城内修三臺故致災也¶
帝大怒毆其頰擢其髪溷中物塗其頭役者不止九年¶
山東又蝗十年幽州大蝗洪範五行傳曰刑罰暴虐貪¶
饕不厭興師動衆取城修邑而失衆心則蟲為災是時¶
<pb:KR2a0023_WYG_023-10b>¶
帝用刑暴虐勞役不止之應也¶
後周建德二年闗中大蝗¶
開皇十六年并州蝗時秦孝王俊裒刻百姓盛修邸第¶
後竟獲譴死¶
彘禍¶
開皇末渭南有沙門三人行頭陀法於人場圃之上夜¶
見大豕來詣其所小豕從者十餘謂沙門曰阿練我欲¶
<pb:KR2a0023_WYG_023-11a>¶
得賢聖道然猶負他一命言罷而去賢聖道者君上之¶
所行也皇太子勇當嗣業行君上之道而被囚廢之象¶
也一命者言為煬帝所殺¶
開皇末渭南有人寄宿他舍夜中聞二豕對語其一曰¶
歳將盡阿爺明日殺我供歳何處避之一荅曰可向水¶
北姊家因相隨而去天將曉主人覔豕不得意是宿客¶
而詰之宿客言狀主人如其言而得豕其後蜀王秀得¶
罪帝將殺之平樂公主毎匡救得全後數年而帝崩歳¶
盡之應¶
<pb:KR2a0023_WYG_023-11b>¶
黑眚黑祥¶
梁承聖三年六月有黑氣如龍見于殿内近黑祥也黑¶
周所尚之色今見於殿内周師入梁之象其年為周所¶
滅帝亦遇害¶
陳太建五年六月西北有黑雲屬地散如猪者十餘洪¶
範五行傳曰當有兵起西北時後周將王軌軍於吕梁¶
明年擒呉明徹軍皆覆没¶
<pb:KR2a0023_WYG_023-12a>¶
火沴水¶
後齊河清元年四月河濟清襄楷曰河諸矦之象應濁¶
反清諸矦將為天子之象是後十餘歳隋有天下¶
大業三年武陽郡河清數里鏡澈十二年龍門又河清¶
後二歳大唐受禪¶
陳太建十四年七月江水赤如血自建康西至荆州禎¶
明中江水赤自方州東至海洪範五行傳曰火沴水也¶
法嚴刑酷傷水性也五行變節隂陽相干氣色繆亂皆¶
敗亂之象也京房易占曰水化為血兵且起是時後主¶
<pb:KR2a0023_WYG_023-12b>¶
初即位用刑酷暴之應其後為隋師所滅¶
禎明二年四月郢州南浦水黑如墨黑水在闗中而今¶
淮南水黑荆揚州之地陷於闗中之應¶
後周大象元年六月咸陽池水變為血與陳太建十四¶
年同占是時刑罰嚴急未幾國亡¶
洪範五行傳曰思心不容是謂不聖厥咎瞀厥罰常風¶
厥極凶短折有脂夜之妖有華孽有牛禍有心腹之痾¶
<pb:KR2a0023_WYG_023-13a>¶
有黄眚黄祥木金水火沴土¶
常風¶
梁天監六年八月戊戌大風折木京房易飛候曰角曰¶
疾風天下昏不出三月中兵必起是歳魏軍入鍾離¶
承聖三年十一月癸未帝閲武於南城北風大急普天¶
昏闇洪範五行傳曰人君瞀亂之應時帝既平侯景公¶
卿咸勸帝反丹陽帝不從又多猜忌有瞀亂之行故天¶
變應之以風是歲為西魏滅¶
陳天嘉六年七月癸未大風起西南吹倒靈臺候樓洪¶
<pb:KR2a0023_WYG_023-13b>¶
範五行傳以為大臣專恣之咎時太子冲㓜安成王頊¶
專政帝不時抑損明年崩皇太子嗣位頊遂廢之¶
太建十二年六月壬戌大風吹壞臯門中闥十二年九¶
月夜又風發屋㧞樹始興王叔陵專恣之應¶
至德中大風吹倒朱雀門¶
禎明三年六月丁巳大風自西北激濤水入石頭淮是¶
時後主任司馬申誅戮忠諫沈客卿施文慶專行邪僻¶
<pb:KR2a0023_WYG_023-14a>¶
江緫孔範等崇長淫縱杜塞聰明瞀亂之咎¶
後齊河清二年大風三旬乃止時帝初委政佞臣和士¶
開專恣日甚¶
天綂三年五月大風晝晦發屋拔樹天變再見而帝不¶
悟明年帝崩後主詔内外表奏皆先詣士開然後聞徹¶
趙郡王獻馮翊王潤按士開驕恣不宜仍居内職反為¶
士開所讚叡竟坐死士開出入宫掖生殺在口尋為琅¶
邪王儼所誅¶
七年三月大風起西北發屋拔樹五日乃止時髙阿那¶
<pb:KR2a0023_WYG_023-14b>¶
瓌駱提婆等專恣之應¶
開皇二十年十一月京都大風發屋拔樹秦隴壓死者¶
千餘人地大震皷皆應浄刹寺鍾三鳴佛殿門鎻自開¶
銅像自出戸外鍾鼓自鳴者近鼓妖也揚雄以為人君¶
不聰為衆所惑空名得進則鼓妖見時獨孤皇后干預¶
政事左僕射楊素權傾人主帝聼二人之讒而黜僕射¶
高熲廢太子勇為庶人晉王釣虚名而見立思心瞀亂¶
<pb:KR2a0023_WYG_023-15a>¶
隂氣盛之象也鎻及銅像並金也金動木震之水沴金¶
之應洪範五行傳曰失衆心甚之所致也高熲楊勇無¶
罪而咸廢黜失衆心也¶
仁壽二年西河有胡人乘騾在道忽為廽風所飄并一¶
車上千餘尺乃墜皆碎焉京房易傳曰衆逆同志至德¶
乃濳厥異風後二載漢王諒在并州濳謀逆亂車及騾¶
騎之象也升空而墜顚隕之應也天戒若曰無妄動車¶
騎終當覆敗而諒不悟及高祖崩諒發兵反州縣響應¶
衆至數十萬月餘而敗¶
<pb:KR2a0023_WYG_023-15b>¶
夜妖¶
梁承聖二年十月丁卯大風晝晦天地昬暗近夜妖也¶
京房易飛候曰羽日風天下昬人大疾不然多寇盗三¶
年為西魏所滅¶
陳禎明三年正月朔旦雲霧晦冥入鼻辛酸後主昬昧¶
近夜妖也洪範五行傳曰王失中臣下彊盛以蔽君明¶
則雲隂是時北軍臨江柳莊任蠻奴並進中款後主惑¶
<pb:KR2a0023_WYG_023-16a>¶
佞臣孔範之言而昬闇不能用以致覆敗¶
東魏武定四年冬大霧六日晝夜不解洪範五行傳曰¶
晝而晦冥若夜者隂侵陽臣將侵君之象也明年元瑾¶
劉思逸謀殺大將軍之應¶
周大象二年尉迥敗於相州坑其黨與數萬人於遊豫¶
園其處毎聞鬼夜哭聲洪範五行傳曰哭者死亡之表¶
近夜妖也鬼而夜哭者將有死亡之應京房易飛候曰¶
鬼夜哭國將亡明年周氏王公皆見殺周室亦亡¶
仁壽中仁壽宫及長城之下數聞鬼哭尋而獻后及帝¶
<pb:KR2a0023_WYG_023-16b>¶
相次而崩於仁壽宫¶
大業八年楊玄感作亂於東都尚書樊子蓋坑其黨與¶
於長夏門外前後數萬洎于末年數聞其處鬼哭有呻¶
吟之聲與前同占其後王世充害越王侗于洛陽¶
華孽¶
後齊武平元年槐華而不結實槐三公之位也華而不¶
實萎落之象至明年錄尚書事和士開伏誅隴東王胡¶
<pb:KR2a0023_WYG_023-17a>¶
長仁太保琅邪王儼皆遇害左丞相段韶薨¶
陳後主時有張貴妃孔貴嬪並有國色稱為妖艶後主¶
惑之寵冠宫掖毎充侍從詩酒為娯一入後庭數旬不¶
出荒淫侈靡莫知紀極府庫空竭頭會箕歛天下怨叛¶
將士離心敵人皷行而進莫有死戰之士女德之咎也¶
及敗亡之際後主與孔姬俱投於井隋師執張貴妃而¶
戮之以謝江東洪範五行傳曰華者猶榮華容色之象¶
也以色亂國故謂華孽¶
齊後主有寵姬馮小憐慧而有色能彈琵琶尤工歌儛¶
<pb:KR2a0023_WYG_023-17b>¶
後主惑之拜為淑妃選綵女數千為之羽從一女之飾¶
動費千金帝從禽於三堆而周師大至邊吏告急相望¶
於道帝欲班師小憐意不已更請合圍帝從之由是遲¶
留而晉州遂䧟後與周師相遇於晉州之下坐小憐而¶
失機者數矣因而國滅齊之士庶至今咎之¶
牛禍¶
梁武陵王紀祭城隍神將烹牛忽有赤蛇繞牛口牛禍¶
<pb:KR2a0023_WYG_023-18a>¶
也象類言之又為龍蛇之孽魯宣公三年郊牛之口傷¶
時以為天不享棄宣公也五行傳曰逆君道傷故有龍¶
蛇之孽是時紀雖以赴援為名而實妄自尊亢思心之¶
咎神不享君道傷之應果為元帝所敗¶
後齊武平二年并州獻五足牛牛禍也洪範五行傳曰¶
牛事應宫室之象也帝尋大發卒於仙都苑穿池築山¶
樓殿間起窮華極麗功始就而國亡¶
後周建德六年陽武有獸三狀如水牛一黄一赤一黒¶
赤者與黒者鬭久之黄者自傍觸之黒者死黄赤俱入¶
<pb:KR2a0023_WYG_023-18b>¶
于河近牛禍也黒者周之所尚色死者滅亡之象後數¶
載周果滅而隋有天下旗牲尚赤戎服以黄¶
大業初恒山有牛四脚膝上各生一蹄其後建東都築¶
長城開溝洫¶
心腹之痾¶
陳禎明三年隋師臨江後主從容而言曰齊兵三來周¶
師再來無弗摧敗彼何為者都官尚書孔範曰長江天¶
<pb:KR2a0023_WYG_023-19a>¶
壍古以為限隔南北今日北軍豈能飛度耶臣毎患官¶
卑彼若度來臣為太尉矣後主大悦因奏妓縱酒賦詩¶
不輟心腹之痾也存亡之機定之俄頃君臣旰食不暇¶
後主已不知懼孔範從而蕩之天奪其心曷能不敗陳¶
國遂亡範亦遠徙¶
齊文宣帝嘗宴於東山投杯赫怒下詔西伐極陳甲兵¶
之盛既而泣謂羣臣曰黑衣非我所制卒不行有識者¶
以帝精魄已亂知帝祚之不永帝後竟得心疾耽荒酒¶
色性忽狂暴數年而崩¶
<pb:KR2a0023_WYG_023-19b>¶
武成帝丁太后憂緋袍如故未幾登三臺置酒作樂侍¶
者進白袍帝大怒投之臺下未幾而崩¶
黄眚黄祥¶
梁大同元年天雨土二年天雨灰其色黄近黄祥也京¶
房易飛候曰聞善不及兹謂不知厥異黄厥咎龍厥災¶
不嗣蔽賢絶道之咎也時帝自以為聰明博達惡人勝¶
己又篤信佛法捨身為奴絶道蔽賢之罰也¶
<pb:KR2a0023_WYG_023-20a>¶
大寳元年正月天雨黄沙二年簡文帝夢丸土而吞之¶
尋為侯景所廢以土囊壓之而斃諸子遇害不嗣之應¶
也¶
陳後主時夢黄衣人圍城後主惡之遶城橘樹盡伐去¶
之隋高祖受禪之後上下通服黄衣未幾隋師攻圍之¶
應也¶
後周大象二年正月天雨黄土移時乃息與大同元年¶
同占時帝昬狂滋甚期年而崩至于静帝用遜厥位絶¶
道不嗣之應也¶
<pb:KR2a0023_WYG_023-20b>¶
開皇二年京師雨土是時帝懲周室諸侯微弱以亡天¶
下故分封諸子並為行臺專制方面失土之故有土氣¶
之祥其後諸王各謀為逆亂京房易飛候曰天雨土百¶
姓勞苦而無功其時營都邑後起仁壽宫頽山堙谷丁¶
匠死者大半¶
裸蟲之孽¶
梁大清元年丹陽有莫氏妻生男眼在頂上大如兩歳¶
<pb:KR2a0023_WYG_023-21a>¶
兒墜地而言曰兒是旱疫鬼不得住母曰汝當令我得¶
過疫鬼曰有上官何得自由母可急作絳帽故當無憂¶
母不暇作帽以絳繫髪自是旱疫者二年揚徐兗豫尤¶
甚莫氏鄉鄰多以絳免他土效之無驗¶
大寳二年京口人於藏兒年五歳登城西南角大樓打¶
皷作長櫑皷兵象也是時侯景亂江南¶
陳永定三年有人長三丈見羅浮山通身潔白衣服楚¶
麗京房占曰長人見亡後二歳帝崩¶
後主為太子時有婦人突入東宫而大言曰畢國主後¶
<pb:KR2a0023_WYG_023-21b>¶
主立而祚終之應也¶
至德三年八月建康人家婢死埋之九日而更生有牧¶
牛人聞而出之¶
禎明二年有船下忽聞人言曰明年亂視之得死嬰兒¶
長二尺而無頭明年陳滅¶
齊天保中臨漳有婦人産子二頭共體是後政由姦佞¶
上下無别兩頭之應也¶
<pb:KR2a0023_WYG_023-22a>¶
後主時有桑門貌若狂人見烏則向之作禮見沙門則¶
歐辱之烏周色也未幾齊為周所吞滅除佛法¶
後周保定三年有人産子男隂在背上如尾兩足指如¶
獸爪隂不當生於背而生于背者隂陽反覆君臣顚倒¶
之象人足不當有爪而有爪者將致攫人之變也是時¶
晉蕩公宇文䕶專擅朝政征伐自已隂懷簒逆天戒若¶
曰君臣之分已倒矣將行攫噬之禍帝見變而悟遂誅¶
晉公親萬機躬節儉克平齊國號為髙祖轉禍為福之¶
效也¶
<pb:KR2a0023_WYG_023-22b>¶
武帝時有強練者佯狂持一瓠至晉蕩公護門而擊破¶
之曰身尚可子苦矣時䕶專政因朝太后帝擊殺之發¶
兵捕其諸子皆備楚毒而死强練又行乞於市人或遺¶
之粟麥輒以無底帒受之因大笑曰盛空未幾周滅髙¶
祖移都長安城為墟矣¶
開皇六年霍州有老翁化為猛獸¶
七年相州有桑門變為蛇尾繞樹而自抽長二丈許¶
<pb:KR2a0023_WYG_023-23a>¶
仁壽四年有人長數丈見於應門其迹長四尺五寸其¶
年帝崩¶
大業元年鴈門人房回安母年百歳額上生角長二寸¶
洪範五行傳曰婦人隂象也角兵象也下反上之應是¶
後天下果大亂隂戎圍帝於鴈門¶
四年鴈門宋谷村有婦人生一肉卵大如斗埋之後數¶
日所埋處雲霧盡合從地雷震而上視之洞穴失卵所¶
在¶
六年趙郡李來王家婢産一物大如卵¶
<pb:KR2a0023_WYG_023-23b>¶
六年正月朔旦有盗衣白練帬襦手持香花自稱彌勒¶
佛出世入建國門奪衞士仗將為亂齊王暕遇而斬之¶
後三年楊玄感作亂引兵圍洛陽戰敗伏誅¶
八年有澄公者若狂人於東都大呌唱賊帝聞而惡之¶
明年玄感舉兵圍洛陽¶
十二年澄公又呌賊李宻逼東都孟讓燒豐東都市而¶
去¶
<pb:KR2a0023_WYG_023-24a>¶
九年帝在髙陽唐縣人宋子賢善為幻術毎夜樓上有¶
光明能變作佛形自稱彌勒出世又懸大鏡於堂上紙¶
素上畫為蛇為獸及人形有人來禮謁者轉側其鏡遣¶
觀來生形像或映見紙上蛇形子賢輒告云此罪業也¶
當更禮念又令禮謁乃轉人形示之逺近惑信日數百¶
千人遂潛謀作亂將為無遮佛會因舉兵欲襲擊乗輿¶
事泄鷹揚郎將以兵捕之夜至其所遶其所居但見火¶
坑兵不敢進郎將曰此地素無坑止妖妄耳及進無復¶
火矣遂擒斬之并坐其黨與千餘家其後復有桑門向¶
<pb:KR2a0023_WYG_023-24b>¶
海明於扶風自稱彌勒佛出世濳謀逆亂人有歸心者¶
輙獲吉夢由是人皆惑之三輔之士翕然稱為大聖因¶
舉兵反衆至數萬官軍擊破之京房易飛候曰妖言動¶
衆者兹謂不信路無人行不出三年起兵自是天下大¶
亂路無人行¶
木金水火沴土¶
梁天監五年十一月京師地震木金水火沴土也洪範¶
<pb:KR2a0023_WYG_023-25a>¶
五行傳曰臣下盛將動而為害京房易飛候曰地動以¶
冬十一月者其邑饑亡時交州刺史李凱舉兵反明年¶
霜歳儉人饑¶
普通三年正月建寧地震是時義州刺史文僧朗以州¶
叛¶
六年十二月地震京房易飛候曰地冬動有音以十二¶
月者其邑有行兵是時帝令豫章王琮將兵北伐¶
中大通五年正月建康地震京房易飛候曰地以春動¶
歳不昌是歳大水百姓饑饉¶
<pb:KR2a0023_WYG_023-25b>¶
大同二年十一月建康地震京房易飛候曰地震以十¶
一月邑有大䘮及饑亡明年霜為災百姓饑¶
三年十月建康地震是歳會稽山賊起¶
七年二月建康地震是歳交州人李賁舉兵逐刺史蕭¶
諮¶
九年閏正月地震李賁自稱皇帝署置百官¶
太清三年四月建康地再震時侯景自為大丞相錄尚¶
<pb:KR2a0023_WYG_023-26a>¶
書帝所須不給是月以憂憤崩¶
陳永定二年五月建康地震時王琳立蕭莊於郢州¶
太建四年十一月地震陳寳應反閩中¶
禎明元年正月地震施文慶沈客卿專恣之應也¶
東魏武定二年十一月西河地䧟而且然京房易妖占¶
曰地自䧟其君亡祖暅曰火陽精也地者隂主也地然¶
越隂之道行陽之政臣下擅恣終以自害時後齊神武¶
作宰而侯景專擅河南後二歳神武果崩景遂作亂而¶
自取敗亡之應¶
<pb:KR2a0023_WYG_023-26b>¶
後齊河清二年并州地震和士開專恣之應¶
後周建德二年凉州地頻震城郭多壞地裂出泉京房¶
易妖占曰地分裂羌夷叛時吐谷渾頻寇河西¶
開皇十四年五月京師地震京房易飛候曰地動以夏¶
五月人流亡是歳闗中飢帝令百姓就糧於闗東¶
仁壽二年四月岐雍地震京房易飛候曰地動以夏四¶
月五穀不熟人大飢¶
<pb:KR2a0023_WYG_023-27a>¶
三年梁州就谷山崩洪範五行傳曰崩散落背叛不事¶
上之類也梁州為漢地明年漢王諒舉兵反¶
大業七年砥柱山崩壅河逆流數十里劉向洪範五行¶
傳曰山者君之象水者隂之表人之類也天戒若曰君¶
人擁威重將崩壊百姓不得其所時帝興遼東之師百¶
姓不堪其役四海怨叛帝不能悟卒以滅亡¶
洪範五行傳曰皇之不極是謂不建厥咎瞀厥罰常隂¶
厥極弱時則有射妖則有龍蛇之孽則有馬禍¶
雲隂¶
<pb:KR2a0023_WYG_023-27b>¶
開皇二十年十月久隂不雨劉向曰王者失中臣下彊¶
盛而蔽君明則雲隂是時獨孤后遂與楊素隂譖太子¶
勇廢為庶人¶
射妖¶
東魏武定四年後齊神武作宰親率諸軍攻西魏於玉¶
壁其年十一月帝不豫班師將士震懼皆曰韋孝寛以¶
定功弩射殺丞相西魏下令國中曰勁弩一發凶身自¶
<pb:KR2a0023_WYG_023-28a>¶
殞神武聞而惡之其疾暴增近射妖也洪範五行傳曰¶
射者兵戎禍亂之象氣逆天則禍亂將起神武行殿中¶
將軍曹魏諫曰王以死氣逆生氣為客不利主人則可¶
帝不從頓軍五旬頻戰沮衂又聽孤虚之言於城北斷¶
汾水起土山其處天險千餘尺功竟不就死者七萬氣¶
逆天之咎也其年帝崩明年王思政擾河南¶
武平後主自并州還鄴至八公嶺夜與左右歌而行有¶
一人忽發狂意後主以為狐媚伏草中彎弓而射之傷¶
數人幾中後主後主執而斬之其人不自覺也狐而能¶
<pb:KR2a0023_WYG_023-28b>¶
媚獸之妖妄也時帝不恤國政專與内人閹豎酣歌為¶
樂或衣繿縷衣行乞為娯此妖妄之象人又射之兵戎¶
禍亂之應也未幾而國滅¶
龍蛇之孽¶
梁天監二年北梁州潭中有龍鬬噴霧數里龍蛇之孽¶
洪範五行傳曰龍獸之難害者也天之類君之象天氣¶
害君道傷則龍亦害鬭者兵革之象也京房易飛候曰¶
<pb:KR2a0023_WYG_023-29a>¶
衆心不安厥妖龍鬭是時帝初即位而有陳伯之劉季¶
連之亂國内危懼¶
普通五年六月龍鬬于曲阿王陂因西行至建陵城所¶
經之處樹木皆折開數十丈與天監二年同占經建陵¶
而樹木折者國有兵革之禍園陵殘毁之象時帝專以¶
講論為務不從耕戰將輕而卒惰君道既傷故有龍孽¶
之應帝殊不悟至太清元年黎州水中又有龍鬭波浪¶
涌起雲霧四合而見白龍南走黑龍随之其年侯景以¶
兵來降帝納之而無備國人皆懼俄而難作帝以憂崩¶
<pb:KR2a0023_WYG_023-29b>¶
大同十年夏有龍夜因雷而墮延陵人家井中明旦視¶
之大如驢將以㦸刺之俄見庭中及室中各有大蛇如¶
數百觓船家人奔走洪範五行傳曰龍陽類貴象也上¶
則在天下則在地不當見庶人邑里室家井中幽深之¶
象也諸侯且有幽執之禍皇不建之咎也後侯景反果¶
幽殺簡文于酒庫宗室王侯皆幽死¶
陳太建十一年正月龍見南兗州池中與梁大同十年¶
<pb:KR2a0023_WYG_023-30a>¶
同占未幾後主嗣位驕淫荒怠動不得中其後竟以國¶
亡身被幽執¶
東魏武定元年有大蛇見武牢城是時北豫州刺史高¶
仲密妻李氏慧而艶世子澄悦之仲密内不自安遂以¶
武牢叛隂引西魏大戰於河陽神武為西兵所窘僅而¶
獲免死者數千¶
後齊天保九年有龍長七八丈見齊州大堂占同大同¶
十年時常山長廣二王權重帝不思抑損明年帝崩太¶
子殷嗣立常山王演果廢帝為濟南王幽而害之¶
<pb:KR2a0023_WYG_023-30b>¶
河清元年龍見濟州浴堂中占同天保九年先是平秦¶
王歸彦受昭帝遺詔立太子百年為嗣而歸彦遂立長¶
廣王湛是為武成帝而廢百年為樂陵王竟以幽死¶
大綂四年貴鄉人伐枯木得一黄龍折脚死於孔中齊¶
稱木德龍君象木枯龍死不祥之甚其年武成崩¶
武平三年龍見邯鄲井中其氣五色屬天又見汲郡佛¶
寺涸井中占同河清元年後主竟降周後被誅¶
<pb:KR2a0023_WYG_023-31a>¶
武平七年并州招逺樓下有赤蛇與黑蛇鬭數日赤蛇¶
死赤齊尚色黑周尚色鬭而死滅亡之象也後主任用¶
邪佞與周師連兵於晉州之下委軍於孽臣高阿郍肱¶
竟啓敵人皇不建之咎也後主遂為周師所虜¶
琅邪王儼壞北宫中白馬浮圖石趙時澄公所建見白¶
蛇長數丈迴旋失所在時儼專誅失中之咎也見變不¶
知戒以及於難¶
後周建德五年黑龍墜於亳州而死龍君之象黑周所¶
尚色墜而死不祥之甚時皇太子不才帝毎以為慮直¶
<pb:KR2a0023_WYG_023-31b>¶
臣王軌宇文孝伯等驟請廢立帝不能用後二歳帝崩¶
太子立虐殺齊王及孝伯等因而國亡¶
仁壽四年龍見代州總管府井中其龍或變為鐵馬甲¶
士彎弓上射之象變為鐵馬近馬禍也彎弓上射又近¶
射妖諸侯將有兵革之變以致幽囚也是時漢王諒濳¶
謀逆亂故變兵戒之諒不悟遂興兵反事敗廢為庶人¶
幽囚數年而死¶
<pb:KR2a0023_WYG_023-32a>¶
馬禍¶
侯景僭尊號於江南毎將戰其所乗白馬長鳴蹀足者¶
輙勝垂頭者輙不利西州之役馬卧不起景拜請且箠¶
之竟不動近馬禍也洪範五行傳曰馬者兵象將有寇¶
戎之事故馬為怪景因此大敗¶
陳太建五年衡州馬生角洪範五行傳曰馬生角兵之¶
象敗亡之表也是時宣帝遣呉明徹出師吕梁與周師¶
拒連兵數歳衆軍覆没明徹竟為周師所虜¶
天保中廣宗有馬兩耳間生角如羊尾京房易傳曰天¶
<pb:KR2a0023_WYG_023-32b>¶
子親伐則馬生角四年契丹犯塞文宣帝親御六軍以¶
擊之¶
大業四年太原廐馬死者大半帝怒遣使案問主者曰¶
毎夜廐中馬無故自驚因而致死帝令巫者視之巫者¶
知帝將有遼東之役因希㫖言曰先帝令楊素史萬歳¶
取之將鬼兵以伐遼東也帝大悦因釋主者洪範五行¶
傳曰逆天氣故馬多死是時帝毎歳廵幸北事長城西¶
<pb:KR2a0023_WYG_023-33a>¶
通且末國内虚耗天戒若曰除廐馬無事廵幸帝不悟¶
遂至亂¶
十一年河南扶風三郡並有馬生角長數寸與天保初¶
同占是時帝頻歳親征高麗¶
義寧元年帝在江都宫龍廐馬無故而死旬日死至數¶
百匹興大業四年同占¶
　隋書卷二十三¶
<pb:KR2a0023_WYG_023-33b>¶
<pb:KR2a0023_WYG_023-34a>¶
　隋書卷二十三考證¶
五行志下孟讓燒豐東都市而去○各本俱無東字本¶
　紀孟讓夜入東都外郭燒豐都市而去豐下亦無東¶
　字當是衍¶
時交州刺史李凱舉兵反○閣本李凱作李軌按梁書¶
　武帝紀作李凱¶
先是平秦王歸彦受昭帝遺詔立太子百年為嗣○監¶
　本秦訛齊按北齊書高歸彦封平秦王¶
　隋書卷二十三考證¶
<pb:KR2a0023_WYG_023-34b>¶
