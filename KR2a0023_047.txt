# -*- mode: mandoku-view -*-
#+TITLE: 隋書
#+DATE: 2018-03-31 09:03:14.008894
#+PROPERTY: ID KR2a0023
#+PROPERTY: BASEEDITION WYG
#+PROPERTY: WITNESS master    
#+PROPERTY: JUAN 卷四十七
<pb:KR2a0023_WYG_047-1a>¶
欽定四庫全書¶
　隋書卷四十七¶
唐　特　進　　臣　魏　徴　　上¶
　列傳第十二¶
韋世康　弟洸　藝(沖從父弟夀)¶
韋世康京兆杜陵人也世為闗右著姓祖旭魏南幽州¶
刺史父敻隠居不仕魏周二代十徴不出號為逍遥公¶
世康㓜而沈敏有器度年十嵗州辟主簿在魏弱冠為¶
直寝封漢安縣公尚周文帝女襄樂公主授儀同三司¶
<pb:KR2a0023_WYG_047-1b>¶
後仕周自典祠下大夫歴沔硤二州刺史從武帝平齊¶
授司州總管長史于時東夏初定百姓未安世康綏撫¶
之士民胥恱嵗餘入為民部中大夫進位上開府轉司¶
㑹中大夫尉迥之作亂也髙祖憂之謂世康曰汾絳舊¶
是周齊分界因此亂階恐生摇動今以委公善為吾守¶
因授絳州刺史以雅望鎮之闔境清肅世康性恬素好¶
古不以得䘮干懐在州嘗慨然有止足之志與弟子書¶
<pb:KR2a0023_WYG_047-2a>¶
曰吾生因緒餘夙霑纓弁驅馳不已四紀於茲亟登衮¶
命頻涖方岳志除三惑心慎四知以不貪而為寳處膏¶
脂而莫潤如斯之事頗為時悉今耄雖未及壮年已謝¶
霜早梧楸風先蒲栁眼闇更劇不見細書足疾彌増非¶
可趨走禄豈須多防滿則退年不待暮有疾便辭况孃¶
春秋已髙温清宜奉晨昏有闕罪在我躬今世穆世文¶
並從戎役吾與世冲復嬰逺任陟岵瞻望此情彌切桓¶
山之悲倍深常戀意欲上聞乞遵養禮未訪汝等故遣¶
此及興言逺慕感咽難勝諸弟報以事恐難遂於是乃¶
<pb:KR2a0023_WYG_047-2b>¶
止在任數年有恵政奏課連最擢為禮部尚書世康寡¶
嗜欲不慕貴勢未甞以位望矜物聞人之善若已有之¶
亦不顯人過咎以求名譽尋進爵上庸郡公加邑至二¶
千五百戸其年轉吏部尚書餘官如故四年丁母憂去¶
職未期起令視事世康固請乞終私制上不許世康之¶
在吏部選用平允請托不行開皇七年将事江南議重¶
方鎮拜襄州刺史坐事免未㡬授安州總管尋遷為信¶
<pb:KR2a0023_WYG_047-3a>¶
州總管十三年入朝復拜吏部尚書前後十餘年間多¶
所進拔朝廷稱為㢘平嘗因休暇謂子弟曰吾聞功遂¶
身退古人常道今年将耳順志在懸車汝軰以為云何¶
子福嗣答曰大人澡身浴徳名立官成盈滿之誡先哲¶
所重欲追蹤二䟽伏奉尊命後因侍宴世康再拜陳讓¶
曰臣無尺寸之功位亞台鉉今犬馬齒臷不益眀時恐¶
先朝露無以塞責願乞骸骨退避賢能上曰朕夙夜庶¶
㡬求賢若渴冀與公共治天下以致太平今之所請深¶
乖本望縱令筋骨衰謝猶屈公卧治一隅於是出拜荆¶
<pb:KR2a0023_WYG_047-3b>¶
州總管時天下唯置四大總管并揚益三州並親王臨¶
統唯荆州委於世康時論以為美世康為政簡静百姓¶
愛恱合境無訟十七年卒于州時年六十七上聞而痛¶
惜之贈賻甚厚贈大将軍謚曰文世康性孝友初以諸¶
弟位並隆貴獨季弟世約宦途不逹共推父時田宅盡¶
以與之世多其義長子福子官至司隸别駕次子福嗣¶
仕至内史舎人後以罪黜楊玄感之作亂也以兵逼東¶
<pb:KR2a0023_WYG_047-4a>¶
都福嗣従衛玄戰於城北軍敗為玄感所擒令作文檄¶
辭甚不遜尋背玄感還東都帝銜之不已車裂於髙陽¶
少子福奨通事舎人在東都與玄感戰沒¶
洸字世穆性剛毅有器幹少便弓馬仕周釋褐主寝上¶
士數従征伐累遷開府賜爵衛國縣公邑千二百戸髙¶
祖為丞相從季父孝寛撃尉迥於相州以功拜柱國進¶
封襄陽郡公邑二千戸時突厥冦邉皇太子屯咸陽令¶
洸統兵出原州道與虜相遇撃破之尋拜江陵總管未¶
㡬以母疾徴還俄拜安州總管伐陳之役領行軍總管¶
<pb:KR2a0023_WYG_047-4b>¶
及陳平拜江州總管率歩騎二萬略定九江陳豫章太¶
守徐璒據郡持兩端洸遣開府吕昂長史馮世基以兵¶
相繼而進既至城下璒偽降其夜率所部二千人襲撃¶
昂昂與世基合撃大破之擒璒於陣髙梁女子洗氏率¶
衆迎洸遂進圗嶺南上遺洸書曰公鴻勲大業名髙望¶
重率将戎旅撫慰彼方風行電掃咸應稽服若使干戈¶
不用兆庶獲安方副朕懐是公之力至廣州説陳渝州¶
<pb:KR2a0023_WYG_047-5a>¶
都督王猛下之嶺表皆定上聞而大恱許以便宜従事¶
洸所綏集二十四州拜廣州總管嵗餘畨禺夷王仲宣¶
聚衆為亂以兵圍洸洸勒兵拒之中流矢而卒贈上柱¶
國賜綿絹萬叚謚曰敬子協嗣恊字欽仁好學有雅量¶
起家著作佐郎後轉祕書郎開皇中其父在廣州有功¶
上令恊齎詔書勞問未至而父卒上以其父身死王事¶
拜恊柱國後歴定息秦三州刺史皆有能名卒官¶
藝字世文少受業國子周武帝時數以軍功致位上儀¶
同賜爵脩武縣侯邑八百戸授左旅下大夫出為魏郡¶
<pb:KR2a0023_WYG_047-5b>¶
太守及髙祖為丞相尉迥隂圖不軌朝廷㣲知之遣藝¶
季父孝寛馳徃代迥孝寛将至鄴因詐病止傳舎従迥¶
求藥以察其變迥遣藝迎孝寛孝寛問迥所為藝黨於¶
迥不以實答孝寛怒将斬之藝懼乃言迥反状孝寛於¶
是将藝西遁每至亭驛輒盡驅傳馬而去復謂驛司曰¶
蜀公将至宜速具酒食迥尋遣騎追孝寛追人至驛輒¶
逢盛饌又無馬遂遲留不進孝寛與藝由是得免髙祖¶
<pb:KR2a0023_WYG_047-6a>¶
以孝寛故弗問藝之罪加授上開府即従孝寛撃迥及¶
破尉惇平相州皆有力焉以功進位上大将軍改封武¶
威縣公邑千戸以脩武縣侯别封一子髙祖受禪進封¶
魏興郡公嵗餘拜齊州刺史為政清簡士庶懐恵在職¶
數年遷營州總管藝容貌瓌偉每夷狄叅謁必整儀衛¶
盛服以見之獨坐满一榻畨人畏懼莫敢仰視而大治¶
産業與北夷貿易家資鉅萬頗為清論所譏開皇十五¶
年卒官時年五十八謚曰懐¶
冲字世冲少以名家子在周釋褐衛公府禮曹参軍後¶
<pb:KR2a0023_WYG_047-6b>¶
從大将軍元定渡江伐陳為陳人所虜周武帝以幣贖¶
而還之帝復令冲以馬千匹使於陳以贖開府賀拔華¶
等五十人及元定之柩而還冲有辭辨奉使稱㫖累遷¶
少御伯下大夫加上儀同于時稽胡屢為寇亂冲自請¶
安集之因拜汾州刺史髙祖踐阼徴為兼散騎常侍進¶
位開府賜爵安固縣侯嵗餘發南汾州胡千餘人北築¶
長城在塗皆亡上呼沖問計冲曰夷狄之性易為反覆¶
<pb:KR2a0023_WYG_047-7a>¶
皆由牧宰不稱之所致也臣請以理綏静可不勞兵而¶
定上然之因命冲綏懐叛者月餘皆至並赴長城上下¶
書勞勉之尋拜石州刺史甚得諸胡歡心以母憂去職¶
俄而起為南寧州總管持節撫慰復遣柱國王長述以¶
兵繼進冲上表固讓詔曰西南夷裔屢有生梗每相殘¶
賊朕甚愍之已命戎徒清撫邉服以開府噐幹堪濟識¶
略英逺軍旅事重故以相任知在艱疚日月未多金革¶
奪情盖有通式宜自抑割即膺往㫖冲既至南寜渠帥¶
㸑震及西㸑首領皆詣府叅謁上大恱下詔襃揚之其¶
<pb:KR2a0023_WYG_047-7b>¶
兄子伯仁随冲在府掠人之妻士卒縦暴邉人失望上¶
聞而大怒令蜀王秀治其事益州長史元巖性方正案¶
冲無所寛貸冲竟坐免其弟太子洗馬世約譖巖於皇¶
太子上謂太子曰古人有沽酒酸而不售者為噬犬耳¶
今何用世約乎適累汝也世約遂除名後數載令冲檢¶
校括州事時東陽賊帥陶子定呉州賊帥羅慧方並聚¶
衆為亂攻圍婺州永康烏程諸縣冲率兵擊破之改封¶
<pb:KR2a0023_WYG_047-8a>¶
義豐縣侯檢校泉州事尋拜營州總管冲容貌都雅寛¶
厚得衆心懐撫靺鞨契丹皆能致其死力奚霫畏懼朝¶
貢相續髙麗嘗入冦冲率兵擊走之仁夀中髙祖為豫¶
章王暕納冲女為妃徴拜民部尚書未㡬卒時年六十¶
六少子挺最知名¶
夀字世齡父孝寛周上柱國鄖國公夀在周以貴公子¶
早有令譽為右侍上士遷千牛備身趙王為雍州牧引¶
為主簿尋遷少御伯武帝親征髙氏拜亰兆尹委以後¶
事以父軍功賜爵永安縣侯邑八百戸髙祖為丞相以¶
<pb:KR2a0023_WYG_047-8b>¶
其父平尉迥拜夀儀同三司進封滑國公邑五千戸俄¶
以父䘮去職髙祖受禪起令視事尋遷恒毛二州刺史¶
頗有治名開皇十年以疾徴還卒于家時年四十二謚¶
曰定仁夀中髙祖為晉王廣納其女為妃以其子保巒¶
嗣夀弟霽位至太常少卿安邑縣伯津位至内史侍郎¶
判民部尚書事世康従父弟操字元節剛簡有風概仕¶
周致位上開府光州刺史髙祖為丞相以平尉迥功進¶
<pb:KR2a0023_WYG_047-9a>¶
位柱國封平桑郡公歴青荆二州總管卒官諡曰静¶
栁機　子述　機弟旦　肅(從弟雄亮從子謇之)族兄昂　昂子調　¶
栁機字匡時河東觧人也父慶魏尚書左僕射機偉儀¶
容有噐局頗渉經史年十九周武帝時為魯公引為記¶
室及帝嗣位自宣納上士累遷少納言太子宫尹封平¶
齊縣公從帝平齊拜開府轉司宗中大夫宣帝時遷御¶
正上大夫機見帝失徳屢諫不聼恐禍及已託於鄭譯¶
隂求出外於是拜華州刺史及髙祖作相徴還京師時¶
周代舊臣皆勸禪讓機獨義形於色無所陳請俄拜衛¶
<pb:KR2a0023_WYG_047-9b>¶
州刺史及踐阼進爵建安郡公邑二千四百戸徵為納¶
言機性寛簡有雅望然當近侍無所損益又好飲酒不¶
親細務在職數年復出為華州刺史奉詔每月朝見尋¶
轉冀州刺史後徴入朝以其子述尚蘭陵公主禮遇益¶
隆初機在周與族人文城公昂俱歴顯要及此機昂並¶
為外職楊素時為納言方用事因上賜宴素戱機曰二¶
栁俱摧孤楊獨聳坐皆歡笑機竟無言未㡬還州前後¶
<pb:KR2a0023_WYG_047-10a>¶
作牧俱稱寛恵後數年以疾徴還京師卒於家時年五¶
十六贈大将軍青州刺史謚曰簡子述嗣¶
栁述字業隆性明敏有幹略頗渉文藝少以父䕃為太¶
子親衛後以尚主之故拜開府儀同三司内史侍郎上¶
於諸壻中特所寵敬嵗餘判兵部尚書事丁父艱去職¶
未㡬起攝給事黄門侍郎事襲爵建安郡公仁夀中判¶
吏部尚書事述雖職務脩理為當時所稱然不逹大體¶
暴於馭下又怙寵驕豪無所降屈楊素時稱貴倖朝臣¶
莫不讋憚述每凌侮之數於上前面折素短判事有不¶
<pb:KR2a0023_WYG_047-10b>¶
合素意素或令述改之輒謂将命者曰語僕射道尚書¶
不肯素由是銜之俄而楊素亦被踈忌不知省務述任¶
寄踰重拜兵部尚書叅掌機宻述自以無功可紀過叨¶
匪服抗表陳讓上許之令攝兵部尚書上於仁夀宫寝¶
疾述與楊素黄門侍郎元巖等侍疾宫中時皇太子無¶
禮於陳貴人上知而大怒因令述召房陵王述與元巖¶
出外作勅書楊素聞之與皇太子協謀便矯詔執述巖¶
<pb:KR2a0023_WYG_047-11a>¶
二人持以屬吏及煬帝嗣位述竟坐除名與公主離絶¶
徙述於龍川郡公主請與述同徙帝不聼事見列女傳¶
述在龍川數年復徙寕越遇瘴癘而死時年三十九¶
旦字匡徳工騎射頗渉書籍起家周左侍上士累遷兵¶
部下大夫頃之益州總管王謙起逆拜為行軍長史從¶
梁睿討平之以功授儀同三司開皇元年加授開府封¶
新城縣男遷授掌設驃騎歴羅浙魯三州刺史並有能¶
名大業初拜龍川太守民居山洞好相攻擊旦為開設¶
學校大變其風帝聞而善之下詔襃美四年徴為太常¶
<pb:KR2a0023_WYG_047-11b>¶
少卿攝判黄門侍郎事卒官年六十一子燮官至河内¶
掾¶
肅字匡仁少聰敏閑於占對起家周齊王文學武帝見¶
而異之召拜宣納上士髙祖作相引為賓曹叅軍開皇¶
初授太子洗馬陳使謝泉来聘以才學見稱詔肅宴接¶
時論稱其華辯轉太子内舎人遷太子僕太子廢坐除¶
名為民大業中帝與叚達語及庶人罪惡之狀逹云栁¶
<pb:KR2a0023_WYG_047-12a>¶
肅在宫大見踈斥帝問其故答曰學士劉臻嘗進章仇¶
大翼於宫中為巫蠱事肅知而諫曰殿下帝之冢子位¶
當儲貳誡在不孝無患見疑劉臻書生鼓摇唇舌適足¶
以相誑誤願殿下勿納之庶人不懌他日謂臻曰汝何¶
故漏洩使栁肅知之令面折我自是後言皆不用帝曰¶
肅横除名非其罪也召守禮部侍郎轉工部侍郎大見¶
親任每行幸遼東常委之於涿郡㽞守十一年卒時年¶
六十二¶
雄亮字信誠父檜仕周華陽太守遇黄衆寳作亂攻陥¶
<pb:KR2a0023_WYG_047-12b>¶
華陽檜為賊所害雄亮時年十四哀毁過禮隂有復讐¶
之志武帝時衆寳率其所部歸於長安帝待之甚厚雄¶
亮手斬衆寳于城中請罪闕下帝特原之尋治梁州總¶
管記室遷湖城令累遷内史中大夫賜爵汝陽縣子司¶
馬消難作亂江北髙祖令雄亮聘于陳以結鄰好及還¶
會髙祖受禪拜尚書考功侍郎尋遷給事黄門侍郎尚¶
書省凡有奏事雄亮多所駁正深為公卿所憚俄以本¶
<pb:KR2a0023_WYG_047-13a>¶
官檢校太子左庶子進爵為伯秦王俊之鎮隴右也出¶
為秦州總管府司馬領山南道行臺左丞卒官時年五¶
十一有子賛¶
謇之字公正父蔡年周順州刺史謇之身長七尺五寸¶
儀容甚偉風神爽亮進止可觀為児童時周齊王憲嘗¶
遇謇之於塗異而與語大竒之因奏入國子以眀經擢¶
第拜宗師中士尋轉守廟下士武帝嘗有事大廟謇之¶
讀祝文音韻清雅觀者屬目帝善之擢為宣納上士及¶
髙祖作相引為田曹叅軍仍諮典籖事開皇初拜通事¶
<pb:KR2a0023_WYG_047-13b>¶
舎人尋遷内史舎人歴兵部司勲二曹侍郎朝廷以謇¶
之有雅望善談謔又飲酒至石不亂由是每梁陳使至¶
輒令謇之接對後遷光禄少卿出入十餘年每叅掌敷¶
奏㑹吐谷渾来降朝廷以宗女光化公主妻之以謇之¶
兼散騎常侍送公主於西域俄而突厥啓眀可汗求結¶
和親復令謇之送義成公主於突厥謇之前後奉使得¶
二國所贈馬千餘匹雜物稱是皆散之宗族家無餘財¶
<pb:KR2a0023_WYG_047-14a>¶
仁夀中出為肅州刺史尋轉息州刺史俱有恵政後二¶
嵗以母憂去職煬帝踐阼復拜光禄少卿大業初啟民¶
可汗自以内附遂畜牧於定襄馬邑間帝使謇之諭令¶
出塞及還奏事稱㫖拜黄門侍郎時元徳太子初薨朝¶
野注望皆以齊王當立帝方重王府之選大業三年車¶
駕還京師拜為齊王長史帝法服臨軒備儀衛令齊王¶
立於西朝堂之前北面遣吏部尚書牛弘内史令楊約¶
左衛大将軍宇文述等従殿廷引謇之詣齊王所西面¶
立牛弘宣勅謂齊王曰我昔階縁恩寵啓封晉陽出藩¶
<pb:KR2a0023_WYG_047-14b>¶
之初時年十二先帝立我於西朝堂乃令髙熲虞慶則¶
元旻等從内送王子相於我于時誡我曰以汝㓜沖未¶
更世事今令子相作輔於汝事無大小皆可委之無得¶
昵近小人踈逺子相若従我言者有益於社稷成立汝¶
名行如不用此言唯國及身敗無日矣吾受勅之後奉¶
以周旋不敢失墜㣲子相之力吾無今日矣若與謇之¶
従事一如子相也又勑謇之曰今以卿作輔於齊善思¶
<pb:KR2a0023_WYG_047-15a>¶
匡救之理副朕所望若齊王徳業脩備富貴自當鍾卿¶
一門若有不善罪亦相及時齊王正擅寵左右放縱喬¶
令則之徒深見昵狎謇之雖知其罪失不能匡正及王¶
得罪謇之竟坐除名帝幸遼東召謇之檢校燕郡事及¶
帝班師至燕郡坐供頓不給配戍嶺南卒於洭口時年¶
六十子威眀¶
昻字千里父敏有髙名好禮篤學治家如官仕周歴職¶
清顯開皇初為太子太保昻有氣識幹局過人周武帝¶
時為大内史賜爵文城郡公致位開府當塗用事百竂¶
<pb:KR2a0023_WYG_047-15b>¶
皆出其下宣帝嗣位稍被踈逺然不離本職及髙祖為¶
丞相深自結納髙祖大恱之以為大宗伯昂受拜之日¶
遂得偏風不能視事髙祖受禪昻疾愈加上開府拜潞¶
州刺史昂見天下無事可以勸學行禮因上表曰臣聞¶
帝王受命建學制禮故能移既往之風成惟新之俗自¶
魏道将謝分割九區闗右山東久為戰國各逞權詐俱¶
殉干戈賦役繁重刑政嚴急盖救焚拯溺無暇従容非¶
<pb:KR2a0023_WYG_047-16a>¶
朝野之䫁以至於此晚世因循遂成希慕俗化澆敝流¶
宕忘反自非天然上哲挺生於時則儒雅之道經禮之¶
制衣冠民庶莫肯用心世事所以未清軌物由茲而壊¶
伏惟陛下禀靈上帝受命昊天合三陽之期膺千祀之¶
運徃者周室頺毁區宇沸騰聖策風行神謀電發端坐¶
廊廟蕩滌萬方俯順幽眀君臨四海擇萬古之典無善¶
不為改百王之弊無惡不盡至若因情縁義為其節文¶
故以三百三千事髙前代然下土黎獻尚未盡行臣謬¶
蒙奨策従政藩部人庶軌儀實見多闕儒風以墜禮教¶
<pb:KR2a0023_WYG_047-16b>¶
猶㣲是知百姓之心未能頓變仰惟深思逺慮情念下¶
民漸被以儉使至於道臣恐業淹事緩動延年世若行¶
禮勸學道教相催必當靡然向風不逺而就家知禮節¶
人識義方比屋可封輒謂非逺上覽而善之因下詔曰¶
建國重道莫先於學尊主庇民莫先於禮自魏氏不競¶
周齊抗衡分四海之民鬭二邦之力遞為強弱多歴年¶
所務權詐而薄儒雅重干戈而輕爼豆民不見徳唯爭¶
<pb:KR2a0023_WYG_047-17a>¶
是聞朝野以機巧為師文吏用深刻為法風澆俗敝化¶
之然也雖復建立庠序兼啟黌塾業非時貴道亦不行¶
其間服膺儒術盖有之矣彼衆我寡未能移俗然其維¶
持名教奨飾彛倫㣲相弘益頼斯而已王者承天休咎¶
随化有禮則祥瑞必降無禮則妖孽興起人禀五常性¶
靈不一有禮則隂陽合徳無禮則禽獸其心治國立身¶
非禮不可朕受命於天財成萬物去華夷之亂求風化¶
之宜戒奢崇儉率先百辟輕徭薄賦兾以寛弘而積習¶
生常未能懲革閭閻士庶吉凶之禮動悉乖方不依制¶
<pb:KR2a0023_WYG_047-17b>¶
度執憲之職似塞耳而無聞蒞民之官猶蔽目而不察¶
宣揚朝化其若是乎古人之學且耕且養今者民丁非¶
役之日農畆時候之餘若敦以學業勸以經禮自可家¶
慕大道人希至徳豈止知禮節識㢘恥父慈子孝兄恭¶
弟順者乎始自京師爰及州郡宜祗朕意勸學行禮自¶
是天下州縣皆置博士習禮焉昻在州甚有恵政數年¶
卒官子調起家祕書郎尋轉侍御史左僕射楊素甞於¶
<pb:KR2a0023_WYG_047-18a>¶
朝堂見調因獨言曰栁條通體弱獨摇不須風調歛板¶
正色曰調信無取者公不當以為侍御史調信有可取¶
不應發此言公當具瞻之秋樞機何可輕發素甚竒之¶
煬帝嗣位累遷尚書左司郎時王綱不振朝士多贓貨¶
唯調清素守常為時所美然於幹用非其所長¶
史臣曰韋氏自居京兆代有人物世康昆季餘慶所鍾¶
或入處禮闈或出總方岳朱輪接軫旟斾成隂在周暨¶
隋勲庸並茂盛矣建安風韻閑雅望重當時述恃寵驕¶
人終致傾敗旦屢有恵政肅每存誠讜雄亮名節自立¶
<pb:KR2a0023_WYG_047-18b>¶
忠正見稱謇之神情開爽頗為踈放文城歴仕二朝咸¶
見推重獻書髙祖遂興學校言能弘道其利溥哉¶
　隋書卷四十七¶
<pb:KR2a0023_WYG_047-19a>¶
　隋書卷四十七考證¶
栁機○注増昻子調從本傳¶
　隋書卷四十七考證¶
<pb:KR2a0023_WYG_047-19b>¶
